Sic ergo evenit ut post unius horæ spatium versus Compitum
Washington, paullo supra eum locum Plateæ, ubi vetustæ ædes
Vantinianæ stabant, perambularem. Hæ fere iam erant solæ quæ ex
antiquiori rerum ordine usque superfuerunt, nam impetus negotiorum e
viis contiguis ipsam Plateam iam dudum invadere, incolatumque
delicatiorem illinc exigere, ac versus superiores urbis partes
compellere cœpit. In locum privatarum ædium bibulis lapidibus fuscis
constratarum, iam celsa sufficiebantur ædificia officiis negotiisque
apta; nec nisi hic et illic passim raræ superstitabant familiæ, ceu
obfirmatum ac pervicax agmen novissimum, adventantem hostem minaciter
excepturum.

Philippus Vantine unus horum fuit. Natus in ea domo est quam modo
incolebat, in qua se et moriturum aiebat. Nec cuiquam hac in re ut
placeret studendum ei erat, nisi sibi, quod cœlebs solus vivebat,
atque augescentem strepitum pulveresque viciniæ diuturnis
peregrinationibus solebat compensare. Etiam modo peregri domum venit.

Haud abs re erit hic uno labore indolis eius adumbrationem absolvere.
Vantine ætate circiter quinquagenarius erat, re familiari commoda,
artium quodammodo callens, qui antiquam supellectilem domesticam
conquirere et coemere solebat, aliquanto erraticus — quamquam post
descriptum vocabulum distinguendum censeo, et uno tantum sensu eum
sic vocari posse, nempe, quod spretis multis irritamentis, cœlebs
manere satius duxerit. Mulierculæ nupturientes iam pridem cessarunt
eum in ullo numero habere; matres cum filiabus nubilibus nomen eius
ominoso capitis nutu præteriverunt. His præsertim auctricibus factum
est ut ipse famá erratici notaretur. Rationes tamen quæ eum ad
solitariam degendam vitam induxerant, iurisconsultos suos nullo modo
affecerunt — quod quidem iurisconsultorum munus nostrum consortium
per multos annos gerebat, cuius administratio pedetentim tota in
manus meas devenit.

Opus haud erat nimis arduum, quod plerumque e pactis locationum
exscribendis, cogendis locariis, e locandis sortibus,[6] et e
componendis levioribus contentionibus, et iurgiis cum inquilinis
consistebat — in quibus omnibus plena nobis decernendi facultas
concessa erat. Subinde tamen necesse erat clientem nostrum, siquod
negotium consueto gravius tractandum erat, vel ad subsignanda
interdum documenta, adire et consulere, atque occasionibus
istiusmodi, collocutionibus, quæ negotia acta sequi solebant, nunquam
non delectari consuevi; nam Vantine sermone delectabilis erat,
cognitionem hominum mundique multis peregrinationibus doctus,
habituque ingenii lepidi ac perspicacis, prorsusque sui, ornatus
erat.

Ut ædes ingressus pileum baculumque pedisequo suo porrexeram, ipse
mihi obviam venit, et alter alteri ex corde manus tetendimus. Ut
aspectu eius ego delectabar, sic et eum meo gavisum esse arbitror.
Optima videbatur uti valetudine, soleque erat ex itinere ustus.

“Iter tibi salubre fuisse palam est,” alloquor eum ego.

“Fuit equidem,” assentitur ipse, “nunquam melius valui. Verum accede,
discumbentes commodius agemus. Est res quædam paullo nodosior, quam
tu pro me enodare poteris.”

Post hæc eum in studium suum comitatus sum, ubi, prope ad humilem
fenestram, duo erant ad mensam accubitus parati.

“Merendam hic parandam curavi,” causam dum discumbimus Vantine
explicat, “quod istud revera solum est hac in domo amœnum cubiculum
relictum. Nisi fundum illum contiguum ego possiderem, domus hæc nulla
esset. Nunc nubiscalpia[7] satis distinere queo, ut subinde iubare
solis frui nobis liceat. Quin et colum æreum instrui curavi,
fenestrasque geminatas in cubiculis ad strepitus arcendos; et sic
tuto dicere queo me hic perseverare posse.”

“Satis intelligo in novam domum commigrare quam averseris,” dixi
illi.

Vantine gestu mimorum respondit:

“Nova mihi domus ferenda non esset. Huic sum assuetus; ubi quidque
quod in ea sit, notum habeo; quorsum me in ea vertam, scio. Hic me
crevisse nosti; et, ut ita dicam, in diem senescimus, eademque
ratione assuetudines eiusmodi pluris facimus. Præterea, nova domus
novam exigeret instructionem, novam supellectilem —”

Cessavit paullo, et in cubiculo circumspexit. Quæque pars
supellectilis opus fuit artificis, suæ artis peritissimi.

“Si recte auguror, dum peregrinabaris iterum aliquid novi invenisti,”
aio illi, “ita enim soles. Fortuna tibi semper arridet.”

“Sic, sane — et hoc est cur te consulere optabam. Senas vel octonas
res mecum retuli; eas tibi confestim ostendam. Cunctæ sunt scitulæ,
una autem ipsa pulchritudo est. Imo plus ea est — opus singularis
artificii est. Verum, pro mala fortuna, non meum est.”

“Quid ais! non est tuum?”

“Non est, nec scio cuius est. Si scirem, præstinarem. Et hoc est quod
te meo nomine facere velim. Est autem ea arca Boulé — parem cuius
vidi nunquam.”

“Undenam importata?” quæro ex eo magis magisque stupens.

“Parisiis, estque ad me directa. Unam tantum causam mihi fingere
queo, convasatores nempe Parisiacos errasse, arcam alterius cuiusdam
mihi mittendo, meam autem alteri.”

“Emisti igitur unam?”

“Emi unam, sed ea non pervenit. At illa huic comparata nugæ meræ
sunt. Homo meus Parks heri eam e portoria accepit. Siquidem in
indicatione mea ut arca Boulé indicta erat, sed error usque eo
detulit, donec ipsa arca huc delata evasataque est.”

“An in portoria erat cratibus soluta?”

“Non erat; enimvero per tot annos merces importare consuevi, ut
portitoribus satis constaret me furem haud esse.”

“Hæc profecto laus est,” subnecto ego. “His tamen temporibus iam
cuncta evertunt et eviscerant.”

“Fortasse indicio acti, ut suspicor. Intra!” pulsui in foribus
respondens.

Foribus apertis, pedisequus Vantine intrat.

“Vir, mi Here, te convenire cupit,” ait ille, pagellamque
nomenclatoriam[8] hero porrigit.

Vantine pagellam incurie contuetur.

“Non novi eum,” inquit, “miror quid ille velit.”

“Convenire te vult, mi Here, et admodum quidem, ut paret.”

“Quamnam ob rem?”

“Equidem rationem, mi Here, elicere nequivi, sed rem urgere
existimo.”

“Nequisti elicere? Quonam, Parks, hæc tendunt?”

“Hominem eum Francum esse censeo, sed utut res sit, Anglice non satis
callet. Aspectu haud multum prodit, mi Here — centenos eius similes
Lutetiæ ante caffarias[9] circumsedentes per platearum longitudines
videre solebam, ad hauriendum cyathum cami[10] totum insumentes
tempus pomeridianum.”

Aliquid in mentem Vantine incidisse videbatur, iterumque intuetur
pagellam. Tum meditabundus in mensam deposuit.

“Visne foras eum expediam, mi Here?” rogat denique Parks.

“Id noli!” paululum dubitans respondit Vantine. “Rogabis eum ut
modicum exspectare velit,” interea pagellam iuxta patinam suam
reponens.

“Mihi crede, mi Lester,” pergit ille, postquam Parks discesserat,
“quum hoc mane arcam visum descenderam, vix oculis meis credere
poteram. Quid quamque supellectilem præ cæteris maxime commendaret
scire me putabam, attamen arcam eiusmodi vel exsistere non somniavi.
Pulcherrima quam mihi unquam videre contigit, in Louvre est. Hæc
autem in aula Ludovicea Quartodecimana, a lævo ad ingressum stat. Ea
ipsius Ludovici olim erat. Sine accuratiori indagine utique certo
scire nequeo, suspicor tamen, pulchra ut sit, ad normam huius esse
factam.”