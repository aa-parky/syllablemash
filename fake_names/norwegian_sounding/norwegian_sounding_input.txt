Den lange, lange Sti over Myrene og ind i Skogene, hvem har trakket op
den? Manden, Mennesket, den første som var her. Det var ingen Sti før
ham. Siden fulgte et og andet Dyr de svake Spor over Moer og Myrer og
gjorde dem tydeligere, og siden igjen begyndte en og anden Lap at snuse
Stien op og gaa den naar han skulde fra Fjæld til Fjæld og se til sin
Ren. Slik blev Stien til gjennem den store Almenning som ingen eiet, det
herreløse Land.

Manden kommer gaaende mot Nord. Han bærer en Sæk, den første Sæk, den
indeholder Niste og nogen Redskaper. Manden er stærk og grov, han har
rødt Jærnskjæg og smaa Ar i Ansigtet og paa Hænderne -- disse
Saartomter, har han faat dem i Arbeide eller i Strid? Han er kanske
kommet fra Straf og vil skjule sig, han er kanske Filosof og søker Fred,
men ialfald saa kommer han der, et Menneske midt i denne uhyre Ensomhet.
Han gaar og gaar, det er stilt for Fugler og Dyr omkring ham, stundom
taler han et eller andet Ord med sig selv: Aaja Herregud! sier han. Naar
han kommer over Myrene og til venlige Steder med en aapen Slette i
Skogen sætter han Sækken ned og begynder at vandre omkring og undersøke
Forholdene, efter en Stund kommer han tilbake, tar Sækken paa Ryggen og
gaar igjen. Det varer hele Dagen, han ser paa Solen hvad det lider, det
blir Nat og han kaster sig paa sin Arm i Lyngen.

Om nogen Timer gaar han igjen, aaja Herregud! gaar igjen ret mot Nord,
ser paa Solen hvad det lider, holder Maaltid paa en Leiv Fiatbrød og
Gjeitost, drikker Vand i en Bæk og fortsætter sin Gang. Ogsaa denne Dag
gaar med til hans Vandring, for han maa undersøke saa mange venlige
Steder i Skogen. Hvad gaar han efter? Efter Land, efter Jord? Han er
kanske en Utvandrer fra Bygderne, han har Øinene med sig og speider,
stundom stiger han op paa en Haug og speider. Nu synker Solen igjen.

Han gaar paa Vestsiden af et Dalføre med blandet Skog, her er ogsaa
Løvskog og Græsbund, det rækker i Timer, det skumrer, men han hører et
lite Sus av en Elv, og dette lille Sus opliver ham som noget levende. Da
han kommer op paa Høiden ser han Dalen i Halvmørke nedover og længst ute
Himlen mot Sør. Han lægger sig.

Om Morgningen staar han foran et Landskap av Skog og Beitesmark, han
stiger ned, her er en grøn Li, han ser et Skimt av Elven langt nede og
en Hare som sætter over den i et Sprang. Manden nikker som om det just
høver at Elven ikke er bredere end et Sprang. En rugende Rype slaar
pludselig op ved hans Føtter og hvæser vildt imot ham, og Manden nikker
igjen at her paa Stedet er Dyr og Fugler, det høver atter! Han vandrer i
Blaabærlyng og Tyttebærlyng, i den syvtakkede Skogstjærne og i
Smaabregner; naar han stanser hist og her og graver med et Jærn i Jorden
finder han her Muldjord og der Myr, gjødslet av flere Tusen Aars Løvfald
og rotten Kvist. Manden nikker at her slaar han sig ned, jo det gjør
han, slaar sig ned. I to Dager vedblir han at streife om i Omegnen, men
vender om Kvældene tilbake til Lien. Han sover om Nætterne paa et
Barleie, han er blit saa hjemme her, han har alt et Barleie under en
Berghammer.

Det værste hadde været at finde Stedet, dette ingens Sted, men hans; nu
blev Dagene optat av Arbeide. Han begyndte straks at løipe Næver i de
fjærnere Skoger nu mens Sevjen var i Trærne, han la Næveren i Pres og
tørket den, naar han hadde en stor Bør bar han den alle Milene tilbake
til Bygden og solgte den til Bygningsbruk. Og hjem til Lien bar han
atter nye Sækker av Matvarer og Værktøi, Mel, Flæsk, en Gryte, en Spade,
gik Stien frem og tilbake og bar og bar. En født Bærer, en Pram gjennem
Skogene, aa det var som han elsket sit Kald at gaa meget og bære meget,
som om det ikke at ha en Bør paa Ryggen var en lat Tilværelse og ikke
noget for ham.

Han kom en Dag med sin tunge Bør og desuten leiende to Gjeiter og en
Ungbuk i Baand. Han var lykkelig for sine Gjeiter som om de hadde været
Kjyr og var god mot dem. Det første fremmede Menneske kom forbi, en
vandrende Lap, han saa Gjeiterne og forstod at han var kommet til en
Mand som hadde slaat sig ned her, han sa:

Skal du bo her for godt? -- Ja, svarte Manden. -- Hvad du heter? --
Isak. Du vet ikke av en Kvindfolkhjælp til mig? -- Nei. Men jeg skal
orde det der jeg farer. -- Gjør saa! At jeg har Dyr og ingen til at
passe dem.

Isak altsaa, ogsaa det vilde Lappen orde, Manden i Marken var ingen
Rømling, han opgav sit Navn. Han en Rømling? Saa var han blit funden.
Han var bare en ufortrøden Arbeider, han slog Vinterfor til sine
Gjeiter, begyndte at rydde Mark, at bryte Aker, at bære Sten bort, mure
Gjærder av Sten. Om Høsten fik han en Bolig op, en Gamme av Torv, den
var tæt og varm, det knaket ikke i den i Storm, den kunde ikke brænde
op. Han kunde gaa ind i dette Hjem og lukke Døren og være der, han kunde
staa utenfor paa Dørhellen og eie hele Bygningen hvis nogen kom forbi.
Gammen var delt i to, i den ene Ende bodde han selv, i den anden Dyrene,
inderst mot Berghammeren hadde han indrettet sit Høihus. Alt var der.

Et Par nye Lapper kommer forbi, Far og Søn, de staar og hviler paa sine
lange Staver med begge Hænder og ser paa Gammen og paa Rydningen og
hører Gjeitbjælderne opi Lien.

Ja Goddag, sier de, og at her er kommet gromt Folk i Marken! -- Lapperne
de slesker altid.

Dokker vet ikke av nogen Kvindfolkhjælp til mig? svarer Isak. For han
har bare denne Ting i Hodet. -- Kvindfolkhjælp? Nei. Men vi skal orde
det. -- Dokker maatte ha været saa godagtig! Og at jeg har Hus og Jord
og Dyr, men ingen Kvindfolkhjælp, skal dokker si.

Aa han hadde søkt efter denne Kvindfolkhjælp hver Gang han var nede i
Bygden med sin Næver, men ingen faat. De hadde set paa ham, en Enke, et
Par ældre Piker, og ikke vaaget sig til at love ham Hjælp, hvad det nu
kunde komme av, Isak forstod det ikke. Forstod han det ikke? Hvem vilde
tjene hos en Mand i vide Marken, Mile til Folk, ja en Dagsreise til
næste Menneskebolig! Og Manden selv han var ikke det Spor søt eller
nydelig, men tværtimot, og naar han talte da var han jo ingen Tenor med
Øinene mot Himlen, men litt dyrisk og grov i Røsten.

Saa var det bare at være alene.

Om Vinteren gjorde han store Trætraug og solgte i Bygden og bar Sækker
med Mat og Redskaper hjem igjen i Sneen, det var haarde Dager, han var
fæstet til en Bør. Da han hadde Dyr og var alene til at passe dem kunde
han ikke forlate dem for længere Tid isenn, og hvorledes bar han sig da
ad? Nød gjør opfindsom, hans Hjærne var stærk og ubrukt, han øvet den op
til mere og mere. Det første han gjorde før han gik hjemmefra var at
slippe Gjeiterne ut saa de fik bite Mætten sin av Ris i Skogen. Men han
visste ogsaa en anden Raad: han hængte op et Hølke, et stort Kjørrel,
ved Elven og lot et enkelt Vanddryp fylde det, det tok fjorten Timer at
fylde det. Naar Hølket var fuldt til Randen hadde det faat akkurat den
rette Vægt og sank ned fra sin Stilling, men idet det sank trak det i en
Line som stod i Forbindelse med Høihuset, en Lem aapnedes og tre
Gjeitmater faldt ned: Dyrene fik Mat.

Slik bar han sig ad.